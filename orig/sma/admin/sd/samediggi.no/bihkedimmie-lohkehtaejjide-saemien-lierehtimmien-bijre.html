<html>
  <body>
    <div class="newsIntroBox">		 				
										<h1>Bïhkedimmie lohkehtæjjide saemien lïerehtimmien bïjre</h1>
				<div class="introContent"><div class="ezrichtext-field"><p>Jienebh institusjovnh gååvnesieh gusnie lohkehtæjjah maehtieh bïhkedimmiem jïh raeriestimmiem åadtjodh saemien lïerehtimmien bïjre.</p>
</div>
</div>
	
			<div class="date">
			<p>
				Ođas | 
									Almmuhuvvon
					<time datetime="2017-01-12">12.1.2017</time>, ođasmahtton
					<time datetime="2017-12-12">12.12.2017</time>	
							</p>
		</div>
	
						</div>
    <article class="article">
													<div class="ezrichtext-field"><p> </p><h3>Saemien lohkemejarnge</h3><p><a href="http://lohkanguovddas.no/nb">Saemien lohkemejarnge</a> akte vierhtiejarnge joekoen stuvreme lïerehtimmiesysteemen vööste maanagïerten raejeste jollebe ööhpehtimmien raajan. Saemien lohkemejarnge barka juktie njaalmeldh jïh tjaaleldh åtnoem saemien gïeleste eevtjedh årroji luvnie. Saemien lohkemejarnge kuvsjh, raeriestimmiem jïh bïhkedimmiem faalehte mij lea sjïehtedamme maanagïerte- jïh maadthskuvledaltesasse, jïh aaj jåarhkelïerehtæmman.</p><h3>Saemien lohkehtæjjaviermie</h3><p><a href="https://netsam.org/">NetSam</a>  akte laantenvijries viermie saemienlïerehtæmman mij edtja nåhtojne årrodh lohkehtæjjide jïh jeatjabidie mah saemien gïelelïerehtimmine jïh lïerehtimmine saemien gïelesne berkieh. Fåantoe man åvteste viermie tseegkesovvi  lea  <a href="http://samas.no/sites/samas.no/files/utredning_om_samisk_laerernettverk_-_norsk_oversettelse.pdf">"Utredning om samisk lærernettverk" (2010)</a>  maam Saemien Jïlleskuvle darjoeji akten dongkemen mietie Saemiedigkeste. Saemiedigkie jïh Saemien lohkemejarnge leah beetnegh vadteme juktie viermiem tseegkedh.</p><h3>Learoevierhtieportaale Ovttas|Aktan|Aktesne</h3><p><a href="http://ovttas.no/nb/">Ovttas|Aktan|Aktesne</a>  akte learoevierhtieportaale gusnie bievnesh tjøønghkesuvvieh saemien learoevierhtiej bïjre. Daesnie maahta aaj learoevierhtieh löönedh. Portaalesne aaj akte sijjie gusnie lohkehtæjjah jïh mubpieh maehtieh learoevierhtieh, guvvieh, tjaatsegh jïh vielie juekedh. portaalen lea bæjhkoehtimmiedïrrege digitaale learoevierhtide.</p><p>Ovttas|Aktan|Aktesne laavenjostoeprosjektine eelki gaskem Saemiedigkie jïh Statens senter for IKT jaepien 2010, jïh sertesovvi Saemien lohkemejarngese snjaltjen 2013, goh ihkuve barkoe. Saemiedigkie jïh Maahtoedepartemeente learoevierhtieportaalem finansieradieh.</p><h3>Ööhpehtimmiedirektoraate</h3><p><a href="https://www.udir.no/">Ööhpehtimmiedirektoraate</a> akte etaate Maahtoedepartemeenten nuelesne maanagïertese, maadthskuvlese jïh jåarhkelïerehtæmman. Ööhpehtimmiedirektoraate aktem bijjemes nasjonaale dïedtem åtna juktie gorredidh dïhte nasjonaale ööhpehtimmiepolitihke nearhka jïh maanah jïh noerh edtjieh sijjen reaktah lïerehtæmman åadtjodh.</p><h3>Saemiedigkie jïh saemien learoevierhtiejarnge</h3><p>Saemiedigkie aktem jïjtse saemien learoevierhtiejarngem åtna mij bïevnesh jïh bïhkedimmiem vadta saemien learoevierhtiej bïjre. Saemiedigkie aaj learoevierhtieh vuesehte ovmessie areeninie goh v.g. lïerehtimmiekonferaansh. Akte laavenjostoe gaskem learoevierhtieportaale OvttasIAktanIAktesne jïh Saemiedigkie, jïh skuvlh mah bïevnesh sijhtieh learoevierhtiej bïjre jallh sijhtieh learoevierhtieh löönedh, mah saemien learoevierhtiejarngesne gååvnesieh maehtieh tjaangedh  <a href="http://www.ovttas.no">Ovttas|Aktan|Aktesne</a> .</p><p>Maahta aaj Saemiedigkiem gaskesadtedh dastegh bïevnesh jallh bïhkedimmiem sæjhta saemien lïerehtimmien bïjre.</p>
</div>

											</article>
  </body>
</html>
