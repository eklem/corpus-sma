<html>
  <body>
    <div class="newsIntroBox">		 				
										<h1>PRM: Millijovnh dåarjojne vadta bæjhkoehtimmide saemien musihkeste jïh vueleste</h1>
				<div class="introContent"><div class="ezrichtext-field"><p class="MsoTitleCxSpMiddle">Saemiedigkieraerie 1 385 000 kråvnah dåårje tjaktjen bæjhkoehtimmide saemien musihkeste jïh vueleste. Dej 11 ohtsemi gaskem mah dåarjoem åådtjeme lea jeereldihkie jïh gieltege saemien musihke.</p>
</div>
</div>
	
			</div>
    <article class="article">
													<div class="ezrichtext-field"><p class="MsoTitleCxSpFirst">Naakeninie daejstie prosjektijste saemien vuelie goh rööpses laejkie jåhta abpe prosjekten tjïrrh. Dan gaavhtan akte hijven saemien musihkejaepie sjïdteme, musihkine hijven kvaliteeteste mïsse murreds goltelidh jïh maam goltelæjjah sijhtieh lyjhkedh.  Daate vuesehte saemien musihke lea ahkedh evtiedimmesne, jïh stoerre ïedtje dovne aerpievuekien vualan jïh orre musihkese.</p>    
    
	<div class="align-right ez-embed-type-image extend-large">
	    
				
	<figure>
					    <img src="/var/site/storage/images/_aliases/large/7/1/7/5/55717-1-nor-NO/Bilde%20Henrik%20Olsen.JPEG" alt="Bilde Henrik Olsen.JPEG"/>
		
				
			<figcaption>
									<div class="ezrichtext-field"><p>Saemiedigkieraeriem Henrik Olsen (Guvvie: Vaino Rensberg/Saemiedigkie)</p>
</div>

											</figcaption>
					
	</figure>

	</div>
<p><strong>- Lissine dejtie ohtsemidie bæjhkoehtimmien bïjre aerpievuekien vueleste, saemien musihkerh musihkem åehpiedehtieh maam goltelæjjah sijhtieh lyjhkedh. Öörnege maahta hijven viehkievierhtine årrodh saemien artisti nuepide jienebh goltelæjjah jaksedh, saemiedigkieraerie Henrik Olsen jeahta.</strong></p><p>Ulmie joekedimmiejgujmie lea hijven saemien musihkem eevtjedh maam jeenjesh åadtjoeh govledh. Jeenjesh daam ohtsemeöörnegem lyjhkoeh juktie vueliem jïh saemien musihkem bæjhkoehtidh, jïh Saemiedigkie stoerre ïedtjem dååjroe.</p><p>Dej gaskem mah dåarjoem åådtjeme lea KEIINO, mij dåarjoem åådtjeme sov voestes albumasse. Albume sæjhta veartenevijries musihkeprosjektine årrodh, gusnie lissine jïjtse komposisjovnide aaj laavlomh mejgujmie jeatjah aalkoealmetjeartistigujmie tjaaleme.</p><p>Saha Records AS lea daan aejkien vierhtieh åådtjeme göökte albumebæjhkoehtimmide, gusnie akte bæjhkoehtimmie lea akten orkesterasse mij guhkiem gïehtelamme jïh akten joejkijasse mij  voestes albuminie båata.</p><p>- Dïhte akte lea Felgen orkester mij popjoejkem hijven kvaltiteeteste åehpiedahta jïh mïsse vietseles goltelidh, jïh mubpie lea Gisle Solengen joejkealbume. Noere joejkije mij aadtjen aalkeme. Solengen lea hijven jïh njaelkie gïele mestie sïjhtebe jïjnjem govledh, saemiedigkieraerie Henrik Olsen minngemosth jeahta.</p><p>Mubpie ohtsememierie dåarjoeöörnegese Bæjhkoehtimmie vueleste jïh saemien musihkeste lea voerhtjen 1.b. 2020.</p><p> <em>Jis dov leah gyhtjelassh jïh gihtjehtimmiem sïjhth, gaskesadth saemiedigkieraeriem Henrik Olsen,  tell. +47 907 75 219</em></p>

    	</div>

											</article>
  </body>
</html>
