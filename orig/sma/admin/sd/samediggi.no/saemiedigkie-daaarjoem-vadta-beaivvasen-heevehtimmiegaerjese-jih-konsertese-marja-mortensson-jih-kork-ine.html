<html>
  <body>
    <div class="newsIntroBox">		 				
										<h1>Saemiedigkie dåarjoem vadta Beaivvášen heevehtimmiegærjese jïh konsertese Marja Mortensson jïh KORK:ine</h1>
				<div class="introContent"><div class="ezrichtext-field"><p>Saemien Nasjonaaleteatere Beaivváš 40 jaepieh heevehte 2021, jïh dan sjïekenisnie edtjieh fotodokumentarihkeles gærjam bæjhkoehtidh. Saemiedigkieraerie 200 000 kråvnah barkose gærjine dåårje.</p>
</div>
</div>
	
			</div>
    <article class="article">
													<div class="ezrichtext-field"><p>Beaivváš gieltegs jïh vihkeles histovrijem åtna goh saemien kulturelle premissedeallahtæjja. Jïjnje heannadamme dehtie raejeste teatere tseegkesovvi varke 40 jaepiej juassah goh frijje dåehkie dejnie dramatihkeles heannadimmine deepmesjimmien bïjre Alta-Gouvdageaidnujeanoste, jïh daan biejjien raajan goh akte profesjonelle teatereinstitusjovne mij bïjre jarkan gellien aejkien jaepien mïnnede abpe Saepmesne. Goh bievnije saemien gïeleste jïh kultuvreste Beaivváš joekoen stoerre aarvoem åtna.</p><p>«Saemiedigkieraerie heevehtimmiegærjam vuarjesje goh joekoen vihkeles siebriedahkese, jïh saemien nasjonaaleteateren histovrije åehpies sjædta,» saemiedigkieraerie Henrik Olsen jeahta.</p><p>Åarjelsaemien festivaalen sjïekenisnie Raasten rastah, konserte edtja öörnesovvedh Marja Mortensson jïh Krinkastingsorkesterinie (KORK) Røros gærhkosne skïereden 25. b. daan jaepien. Saemiedigkieraerie 179 000 kråvnah dåårje Raasten rastah-festivaalese daan öörnedæmman.</p><p>Konserte aaj meatan saemien tv-produksjovnesne gusnie NRK Sápmi åarjelsaemien aamhtesh jarngesne åtna seamma tïjjen goh festivaale öörnesåvva. Baantedimmie dorjesåvva konserteste maam edtja mænngan vuesiehtidh NRK:sne.</p><p> «Stoerre heannadimmie konserte Rørose bïejesåvva. Naemhtie aaj saemien goltelæjjah åadtjoeh meatan årrodh daam dååjredh sijjen hïejmedajvesne. Gosse konserte lea Røros gærhkosne dellie dïhte aaj sjïere lïhkesvoetem vadta årroejidie», saemiedigkieraerie jeahta.</p><p>Jis dov leah gyhtjelassh jallh gihtjehtimmiem sïjhth, gaskesadth saemiedigkieraeriem Henrik Olsen tell. + 47 907 75 219, jallh e-påaste: henrik.olsen@samediggi.no</p>
</div>

											</article>
  </body>
</html>
