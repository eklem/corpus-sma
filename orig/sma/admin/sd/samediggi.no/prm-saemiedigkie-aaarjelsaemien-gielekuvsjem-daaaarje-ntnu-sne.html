<html>
  <body>
    <div class="newsIntroBox">		 				
										<h1>PRM: Saemiedigkie åarjelsaemien gïelekuvsjem dåårje NTNU:sne</h1>
				<div class="introContent"><div class="ezrichtext-field"><p>Saemiedigkie lea 30 000 kråvnah dåarjojne vadteme NTNU:se juktie åarjelsaemien gïelekuvsjem barkijidie jïh studeentide öörnedidh.</p>
</div>
</div>
	
			</div>
    <article class="article">
													<div class="ezrichtext-field"><p>NTNU (Nöörjen Teknihkeles-Eaetnemedaejremes Universiteete)  Tråantesne sæjhta daajroem lissiehtidh åarjelsaemien gïelen bïjre skuvlesne, joekoen Lohkehtæjjaööhpehtimmien Instituhtesne. Ulmie lea barkijh daejremesbarkojne maehtieh maadthdaajroem åarjelsaemien gïelen bïjre åadtjodh maam maahta ööhpehtimmesne jïh dotkemisnie nuhtjedh.</p><p>- Manne aavone saemien gïeleråajvarimmieh vuejnedh regijovnen stööremes universiteetesne. Viehkine kuvsjem faalehtidh gaajhkide barkijidie ohtsije sæjhta saemien gïelem vielie våajnoes darjodh, jïh daejnie råajvarimmine  sæjhta nuepie årrodh gïelebyjresem tseegkedh NTNU:sne guhkiebasse, saemiedigkieraerie Mikkel Eskil Mikkelsen (NSR) jeahta.</p><p>Kuvsjen ulmie lea aaj gaskesem gårredidh NTNU:n jïh voenges årroji gaskem, jïh jieniebidie almetjidie nuepiem vedtedh gïelem lïeredh. Dan åvteste kuvsje edtja ræhpas årrodh voenges årroejidie, dovne saemieh jïh daaroeh.</p><p>NTNU:n mietie lissiehtamme ïedtje jïh voerkesvoete orreme saemien gïeli bïjre UNESCO:n aalkoealmetjegïelejaepien mænngan 2019, jïh veanhta kuvsje åarjelsaemien gïelesne sæjhta meatan årrodh daam ïedtjem tjåadtjoehtidh,  maam saemiedigkieraerie tuhtjie sjollehke.</p><p>- Joekoen hijven vuejnedh dæjmetje jaepien gaskenasjonaale gïelejaepie aalkoealmetjegielide lea illedahkh vadteme bïjre jarkan, jïh akte dagkeres dan stoerre institusjovne goh NTNU sæjhta hijven åvteguvvine årrodh, Mikkelsen jeahta.</p><p>Kuvsjen mænngan edtja gïeleprïhtjhgåetiem tseegkedh gusnie edtjieh gïeledaajrojde guhkiebasse evtiedidh oktemierien. Gïeleprïhtjhgåetie edtja gaavnedimmiesijjine gaajhkesidie sjïdtedh saaht mennie daltesisnie gïelemaahtoe lea.</p><p>Dåarjoe saemiedigkieraereste lea prioriteradimmiej mietie Muohtačalmmit-bæjhkoehtimmesne, saemiedigkieraerien aalkoebæjhkoehtimmie, gusnie gaskem jeatjah tjïerteste man vihkeles lea hoksedh saemien gïelh govloeh jïh åtnasuvvieh.</p><p>Jis dov lea gihtjehtimmie jallh gyhtjelassh, gaskesadth Saemiedigkieraeriem Mikkel Eskil Mikkelsen, tlf. +47 917 42 161. e.påaste: <a href="mailto:mikkel.eskil.mikkelsen@samediggi.no">mikkel.eskil.mikkelsen@samediggi.no</a></p>
</div>

											</article>
  </body>
</html>
