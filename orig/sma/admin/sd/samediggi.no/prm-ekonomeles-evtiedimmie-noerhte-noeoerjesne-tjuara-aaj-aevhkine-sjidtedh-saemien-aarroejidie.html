<html>
  <body>
    <div class="newsIntroBox">		 				
										<h1>PRM: – Ekonomeles evtiedimmie Noerhte-Nöörjesne tjuara aaj aevhkine sjïdtedh saemien årroejidie</h1>
				<div class="introContent"><div class="ezrichtext-field"><p><strong>Saemiedigkiepresidente Aili Keskitalo lij meatan aktene njuenehketjåanghkosne bearjadahken jielemeevtiedimmien jïh maahtoen bïjre noerhtene, mïsse staateministere Erna Solberg lij bööredamme.</strong><strong> </strong></p>    
    
	<div class=" ez-embed-type-image extend-image_medium">
	    
				
	<figure>
					    <img src="/var/site/storage/images/_aliases/image_medium/0/0/8/4/34800-1-eng-GB/Toppm%C3%B8te%20om%20n%C3%A6ringsutvikling%20og%20kompetanse%20i%20nord.jpeg" alt="Toppmøte om næringsutvikling og kompetanse i nord.jpeg"/>
		
				
			<figcaption>
									<div class="ezrichtext-field"><p>Aili Keskitalo på toppmøte om næringsutvikling og kompetanse i nord</p>
</div>

											</figcaption>
					
	</figure>

	</div>

</div>
</div>
	
			<div class="date">
			<p>
				Ođas | 
									Almmuhuvvon
					<time datetime="2018-03-19">19.3.2018</time>, ođasmahtton
					<time datetime="2018-03-20">20.3.2018</time>	
							</p>
		</div>
	
						</div>
    <article class="article">
													<div class="ezrichtext-field"><p>– Taalh vuesiehtieh hijvenlaakan gåarede noerhtene, men mijjieh daejrebe barkoesijjieevtiedimmie ij leah seamma hijven dejnie aerpievuekien saemien årromedajvine. Manne sïjhtem dïhte ekonomeles evtiedimmie Noerhte-Nöörjesne aaj edtja aevhkine sjïdtedh dejtie saemien årroejidie, joekoen saemien aerpievuekien årromedajvine. Mov mïelen mietie daate akte aarvoegyhtjelasse: saemien dajvh dam seamma evtiedimmiem utnieh goh dennie jeatjah laantesne, saemiedigkiepresidente Aili Keskitalo jeahta.</p><p>Keskitalo tjïerteste saemieh aerpievuekien mietie leah joekoen væjkele jïjtjemse jeatjahtehtedh, jïh meala doh aerpievuekien saemien jielemh tjuerieh viehkiem åadtjodh båetijem aejkiem dåastodh seammalaakan goh jeatjah jielemh.</p><p>– Vihkeles formaalemaahtoem åadtjodh dej aerpievuekien jielemi sisnjeli, vuesiehtimmien båatsoe, jïh aaj orre maahtoem åadtjodh juktie orre teknologijem jïh orre jielemegeajnoeh åtnose vaeltedh, vuesiehtimmien gaavhtan beapmoedorjemassese, beapmoeevtiedæmman jïh dååjresidie mah leah ektiedamme beapmose. Saemien dajvesne nænnoes aalkoejielemh jïh jïjnje beapmoe dorjesåvva mij maahta enn vielie evtiesovvedh.</p><p>Keskitalo aaj vuesehte dan bïehtsegæmman fealadassen jïh sjugniedihks jielemi sisnjeli. Turisth jolle ööhpehtimmine mah leah vyljehke maeksedh sijhtieh tjïelke saemien kultuvrem dååjredh, men gyhtjelasse lea guktie edtja saemien kultuvrem doekedh bielelen dam biejstedh.</p><p>– Mijjieh ööhpehtimmiem jïh voerkelimmiem daarpesjibie aalkoealmetjeturismen sisnjelen. Manne sïjhtem raeriestidh etihkeles njoelkedassh evtiedidh, mïerhkevaaroeöörnegem/sertifiseradimmiem sïeltijste jïh ööhpehtimmiefaalenassh daan sisnjelen. Mijjieh aktem stuerebe nasjovnale programmem dïsse daarpesjibie. Daate sæjhta dovne saemien kultuvrem evtiedidh jïh gaskenasjovnale gaahtjemefaamoem vedtedh, Keskitalo veanhta.</p><p><strong>Govlehtallije, saemiedigkiepresidente <a href="mailto:aili.keskitalo@samediggi.no">Aili Keskitalo</a>, +47 971 29 305</strong></p>
</div>

											</article>
  </body>
</html>
