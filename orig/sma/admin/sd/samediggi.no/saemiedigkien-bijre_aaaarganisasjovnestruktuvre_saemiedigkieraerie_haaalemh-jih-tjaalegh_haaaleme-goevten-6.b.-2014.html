

<!DOCTYPE html>
<html lang="sma-NO">

<head>

<link rel="stylesheet" type="text/css" href="/extension/ezwebin/design/ezwebin/stylesheets/core.css" />


<script type="text/javascript" src="/extension/ezwebin/design/ezwebin/javascript/insertmedia.js" charset="utf-8"></script>

                                                  <meta name="viewport" content="width=device-width, initial-scale=1.0">

    <title>Håaleme goevten 6.b. 2014 / Håalemh jïh tjaalegh / Saemiedigkieraerie / Åårganisasjovnestruktuvre / Saemiedigkien bïjre  / Saemiedigkie - Sametinget</title>

    
    
                <meta name="Content-Type" content="text/html; charset=utf-8" />

            <meta name="Content-language" content="sma-NO" />

                    <meta name="author" content="Making Waves" />
    
                <meta name="copyright" content="Sametinget" />
    
                <meta name="description" content="" />
    
                <meta name="keywords" content="Sametinget" />
    
    
    
    <!--[if lt IE 9 ]>
        <meta http-equiv="X-UA-Compatible" content="IE=8,chrome=1" />
    <![endif]-->

    <meta name="MSSmartTagsPreventParsing" content="TRUE" />
    <meta name="generator" content="eZ Publish" />
        
<link rel="Home" href="/layout/set/print" title="Sametinget front page" />
<link rel="Index" href="/layout/set/print" />
<link rel="Top"  href="/layout/set/print" title="Håaleme goevten 6.b. 2014 / Håalemh jïh tjaalegh / Saemiedigkieraerie / Åårganisasjovnestruktuvre / Saemiedigkien bïjre  / Saemiedigkie - Sametinget" />
<link rel="Search" href="/layout/set/print/content/advancedsearch" title="Search Sametinget" />
<link rel="Shortcut icon" href="/extension/sametinget/design/sametinget/images/favicon.ico" type="image/x-icon" />
<link rel="Copyright" href="/layout/set/print/ezinfo/copyright" />
<link rel="Author" href="/layout/set/print/ezinfo/about" />

</head>

<body>


        <!-- Main area content: START -->
          <div class="folderimage ">
	
    
        
    
                                                                                                                                            <img src="/var/ezwebin_site/storage/images/media/illustrasjoner/samisk-flagg/46863-1-nor-NO/Samisk-flagg_mainimage.jpg" width="720" height="405"  alt="Samisk flagg" title="Samisk flagg" />
            
    
    
    </div>

<h1>Håaleme goevten 6.b. 2014</h1>

<div class="folder">

			
<p>Sametingspresident Aili Keskitalo, 6. februar, Porsanger.</p>	
			
<p><b>Gieries gaajhkesh dovnesh. Lahkoe biejjine.</b></p><p>Daan biejjien, goevten 6.b., mijjen åålmegebiejjiem ektesne heevehtibie Nöörjesne, Sveerjesne, Såevmesne jïh Russlaantesne. Mijjieh dam saeveginie jïh åålmegelaavloeminie heevehtibie. Dejnie daajrojne mijjen histovrijen bïjre jïh tjelmiejgujmie dan båetijen aejkien vööste. Mijjieh heevehtibie feestine, njaelkies beapmojne jïh gelliesåarhts jïh joekehts darjomigujmie saemien siebriedahkine.</p><p>Mijjen åålmegebiejjie lea naa noere, ajve 21 jaepien båeries. Heevehtimmie ovmessie vuekieh åådtje, dam vuajnam gosse guessine mïnnem dejnie ovmessie tjïeltine jïh sijjine. Mijjieh man akt bïjre tjåanghkenibie goh tjåenghkies symbovlh jïh darjomh, saaht gusnie årroeminie. Seammalaakan goh mijjieh iktesth sisvegem hammoedibie mijjen siebriedahkesne jïh kultuvresne, mijjieh sisvegem mijjen- saemiej – åålmegebiejjesne hammoedibie.</p><p>Daan biejjien heevehtibie mijjieh libie gie libie. Mijjieh saemieh, jïh dam libie fïereguhtelaakan. Jïjnje tjåenghkies, men jïjnje aaj joekehts. Goevten 6.b. lea hævvi akte biejjie garmeresvoetese, men seamma jïjnje akte biejjie ektievoetese, gellievoetese jïh boerehksvoetese.</p><p>Saemieh leah goevten 6. b. åålmegebiejjine heevehtamme jaepien 1993 raejeste. Daan jaepien åålmegebiejjie lea læjhkan sjïere mijjese Nöörjesne. Daan jaepien dovne Saemiedigkien 25-jaepien jubileumem jïh maadthlaaken 200-jaepien jubileumem heevehtibie. Daate mijjese nuepiem vadta veelebelaakan almetjeståvroen jïh mijjen demokrateles åvteguvviej bïjre ussjedidh.</p><p>Maadthlaaken nænnoestimmieh leah demokratijen tseegkemegierkieh. Akte væhta mijjen bööremes jïh vihkielommes åvteguvvide. Maadthlaake almetji, almetjetjïerti jïh staaten ïedtjide jïebnelaakan steeri. Læjhkan dle amma 100 jaepieh veesi dehtie voestes låhkoste maadthlaakeste goske nyjsenæjjah sïejhme steemmereaktam åadtjoejin. Mahte 200 jaepieh veesin åvtelen vaarjelimmie aalkoealmetjijstie jïh unnebelåhkojste akte bielie maadthlaakeste sjïdti.</p><p>Daate vuesehte maadthlaake uvtemes lea akte maana sov tïjjeste, dehtie siebriedahkeste maam ussjedamme edtja stuvrehtidh. Dïhte akte væhta mijjen ellen bööremes åvteguvvide – naemhtie mijjieh iktesth dejtie tjïelkestibie. Jïh dïhte jorkese mearan siebriedahke sov åvteguvvieh jïh aarvoeh jarkeleminie. Jaepien 1988, jaepien åvtelen dam voestes Saemiedigkiem rïhpesti, maadthlaake aktem orre nænnoestimmiem åadtjoeji mij saemiej sjïere staatusem jïh vaarjelimmiem gorredi:</p><a name="eztoc46876_0_0_0_1" id="eztoc46876_0_0_0_1"></a><h5 class=" text-center"><i>«Det paaligger Statens Myndigheter at lægge Forholdene til Rette for at den samiske Folkegruppe kan sikre og udvikle sit Sprog, sin Kultur og sit Samfundsliv.»</i></h5><p>Daate lij gaajh stoerre jarkelimmieh sov tïjjen, jïh annje såemies tuhtjieh daate jååhkesjimmie saemijste goh aalkoealmetjh lea rijtedihks. Daan biejjien lea badth Saemiedigkie akte bielie dehtie jïrremistie nöörjen demokrateles systeemesne. Ij leah nåhkeme dan saemien gæmhpose jååhkesjimmiem åadtjodh, men buerebe akte guhkiedimmie.</p><p>Daan jaepien akte naa stoerre jarkelimmie Maadthlaakeste dorjesåvva. Doh vihkielommes almetjereaktah edtjieh laaken sïjse, jïh laaken gïele edtja orre gïelehammoem åadtjodh. Mijjieh saemieh akte åålmege, jïh reaktam jïh frijjevoetem utnebe jïjtje mijjen jïjtse båetijen aejkien tjïelkestidh. Saemien jïh nöörjen lea seammavyörtegs gïelh Nöörjesne. Mijjieh maehtebe badth veanhtadidh daate buerebe våajnoes sjædta daan beajjetje maadthlaakesne, goh 200 jaepien gietjeste.</p><p>Dah viedteldihkie åvteguvvieh maadthlaakesne demokratijen, reaktajearsoesvoeten, seammavyörtegsvoeten jïh håalemefrijjevoeten bïjre, mijjem saemide viehkiehtin mijjen jïjtse nasjovnaale parlameentem evtiedidh. Maadthlaake jïh Saemiedigkie leah dah garantisth ihke mijjieh goh åålmege åadtjobe demokrateles meatan årrodh jïh ahkedh mijjen frijjevoeth jïh reaktah evtiedidh.</p><p>Ibie mijjieh oktegh daan biejjien heevehth. Mijjieh biejjiem juekebe abpe vearteninie, mijjen laantine jïh voenine. Mijjieh bööredibie gaajhkh mijjen kraannah, voelph jïh meatanårrojh meatan årrodh heevehtimmesne. Daate akte biejjie mijjieh maehtebe garmerdidh dam libie: akte åålmege njieljie staatine. Akte åålmege mij gïelem, kultuvrem jïh nïekedassh juaka akten båetijen aejkien bïjre.</p><p>Gïele ohtje viehkiem daarpesje. Dan åvteste aktem dïenesjem bæjhkoehtibie dan biejjien nedtesijjesne <a href="http://www.baakoe.org/" target="_self">www.baakoe.org</a>: akte digitaale baakoegærja gaajhkine golme gïeline jïh noerhtelaanti gïeline. Manne gegkestem dïhte viehkine sjædta dijjese mah sijhtieh lïeredh jïh saemien nuhtjedh.</p><p>Mov nïekedasse lea akte båetije aejkie gusnie noerh aelhkieslaakan maehtieh ööhpehtimmiem veeljedh jïh sijjen gïelem nuhtjedh, jïh daejredh saemien aaj akte jielije gïele veartenisnie. Akte båetije aejkie gusnie saemien gïele jïh mijjen kultuvre leah åtneme goh ræjhkoesvoete jïh maahtoe, jïh ij akte löövles maajsoe. Manne akten båetijen aejkien bïjre nïekedem gusnie saemien siebriedahke ij vååjnh&nbsp; goh akte heerrehke evtiedæmman, men akte iemie bielie mijjen nasjovnaale jïh seammavyörtegs ektiejieliedistie. Mijjieh tjarke ååktebe dam maam Gånka rïhpestimmesne Saemiedigkeste jeehti jaepien 1997: staate Nöörje lea tseegkesovveme göökte åålmegi dajvesne: nöörjen almetjh jïh saemieh.</p><p>Daan biejjien heevehtibie. Dam daarpesjibie, mijjieh dam dïenestamme. Men mujhtieh aaj daate biejjie lea akte illedahke dejstie gellijste almetjijstie mah leah gymhpeme dej frijjevoeti jïh reaktaj åvteste mejtie utnebe daan biejjien. Mijjieh dej gïejine vaanterdibie.</p><p>Dah leah mijjem vuesiehtamme veartene iktesth maehtieh jarkerostedh dan buaratjommesasse. Juktie dah mah veartenem jarkele, leah dah mah vienhtieh veartene maahta jarkerostedh.</p><p><b>Lahkoe biejjine.</b></p>	
	<div class="line-view">
			</div>



</div>
          <!-- Main area content: END -->

    


<address>
Powered by <a href="http://ez.no/ezpublish" title="eZ Publish&trade; CMS Open Source Web Content Management">eZ Publish&trade; CMS Open Source Web Content Management</a>. Copyright &copy; 1999-2014 <a href="http://ez.no" title="eZ Systems AS">eZ Systems AS</a> (except where otherwise noted). All rights reserved.
</address>


</body>
</html>
