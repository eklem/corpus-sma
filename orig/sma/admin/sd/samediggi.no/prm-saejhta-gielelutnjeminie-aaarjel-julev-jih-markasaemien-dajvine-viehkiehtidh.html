<html>
  <body>
    <div class="newsIntroBox">		 				
										<h1>PRM: Sæjhta gïelelutnjeminie åarjel-, julev- jïh markasaemien dajvine viehkiehtidh</h1>
				<div class="introContent"><div class="ezrichtext-field"><p>Saemiedigkieraerie prioriterede dåarjoem gïeleråajvarimmide vedtedh åarjel-, julev- jïh markasaemien dajvine, men jienebh ohtsemh ohtsele daejstie dajvijste.</p>
</div>
</div>
	
			<div class="date">
			<p>
				Ođas | 
									Almmuhuvvon <time datetime="2018-11-27">27.11.2018</time>
							</p>
		</div>
	
						</div>
    <article class="article">
													<div class="ezrichtext-field"><p>Jaepien 2018 Saemiedigkie reeremem åadtjoeji 2,7 millijovnh kråvnaj åvteste mej bijjelen Nordlaanten fylhkenålma aarebi lij reereme. Vierhtieh edtjieh gïeleråajvarimmide juhtedh åarjel-, julev- jïh markasaemien dajvine.</p><p>Tsïengelen 2018 Saemiedigkie ræhpas tjåanghkoeh höölti dejnie dajvine gellie almetjigujmie stïeresne ovmessie gïelebyjresijstie. Desnie Saemiedigkie heesti gïelebyjresh ohtsemh Saemiedægkan seedtieh dan åvteste vierhtieh Gïeleprosjekt-påasten nualan bïejesovvin Saemiedigkien budsjedtesne. Tjåanghkojne aaj beevni Saemiedigkie sijhti såemies dejstie vierhtijste nuhtjedh akten orre barkose mij edtja sjïere fokusem utnedh barkose  gïelebyjresigujmie daejnie dajvine, jïh aaj vierhtide nuhtjedh råajvarimmieh damtijidh mah dåarjoem åådtjeme Nordlaanten fylhkenålmeste gellie jaepieh. Akte barkije daam orre barkoem eelki skïereden 2018, jïh dïhte lea tïjjem daan raajan nuhtjeme Saemiedigkine jïh barkoelaavenjassigujmie åahpenidh. Dïhte meatan orreme såemies tjåanghkojne dajvine, gïelejarngide råakeme jïh dejgujmie åahpenamme.</p><p><strong>Daan raajan 2018 libie dåarjoem vadteme daejtie prosjektide gïeleprosjektepåasten bijjelen, daejtie dajvide:</strong></p><table border="1" style="width:100%;"><tbody><tr><td style="width:825px;">Tseegkeme saemien gïelejarngeste Aarbortesne - åarjelsaemien</td><td style="width:160px;">250 000</td></tr><tr><td style="width:825px;">Saemiengïeleldh gærjah utnijh ohtsedieh – åarjel-, julev- jïh noerhtesaemien</td><td style="width:160px;">300 000</td></tr><tr><td style="width:825px;">Giellabiesse - julevsaemien</td><td style="width:160px;">210 000</td></tr><tr><td style="width:825px;">Åarjelsaemien bijpelejarkoestimmieh II - åarjelsaemien</td><td style="width:160px;">300 000</td></tr><tr><td style="width:825px;">Gïelelïerehtimmie/gïelekuvsje - julevsaemien</td><td style="width:160px;">75 000</td></tr><tr><td style="width:825px;">Saemien gïele- jïh kultuvregaavnedimmieh learoehkidie rørossaemien dajvesne</td><td style="width:160px;">300 000</td></tr><tr><td style="width:825px;">Saemien skyllijemaanajerkie 2018 – åarjel-, julev- jïh noerhtesaemien</td><td style="width:160px;">92 800</td></tr><tr><td style="width:825px;">Åarjelsaemien sisvege Sámi ođasmagasiidnesne - åarjelsaemien</td><td style="width:160px;">155 000</td></tr><tr><td style="width:825px;">Saamastalledh - Kommunikatijve gïelelïerehtimmie - åarjelsaemien</td><td style="width:160px;">300 000</td></tr></tbody></table><p> </p><p>Lissine vierhtieh vadtasuvvieh ovmessie gïele- jïh kultuvreråajvarimmide åarjel-, julev- jïh markasaemien dajvine jeatjah påasti bijjeli Saemiedigkien budsjedtesne.</p><p><strong>– Daan raajan daan jaepien saemiedigkieraerie lea dåarjoem vadteme gaajhkesidie mah vierhtiej bïjre syökeme daan prioriteradamme ulmiedåehkien sisnjelen. Manne læjhkan jienebh ohtsemh ohtselem, jïh joekoen julev- jïh markasaemien dajvijste, saemiedigkiepresidente Aili Keskitalo jeahta.</strong></p><p>2019 Saemiedigkie sæjhta eadtjohkelaakan barkedh daej gïelebyjresi vööste daejnie dajvine juktie aelkedh jïh dåarjodh jienebh gïeleråajvarimmieh mah edtjieh gïelelutnjeminie viehkiehtidh. Stipende lea tseegkesovveme studentidie mah ööhpehtimmiem åarjel- jïh julevsaemien gielesne vaeltieh, giellatjiehppe Árran maanagïertesne lea stuerebe dåarjoem åådtjeme jïh mijjieh gïeleprosjeekth prioriteradamme ryöktesth daej dajvi jïh gïeli vööste.</p><p><strong>Jis gihtjehtimmiem sïjhth jallh dov leah gyhtjelassh, gaskesadth saemiedigkiepresidentem, Aili Keskitalo, tlf. +47 971 29 305. </strong></p>
</div>

											</article>
  </body>
</html>
